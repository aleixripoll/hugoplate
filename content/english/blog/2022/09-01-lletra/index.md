---
title: Lletra
description: Miquel Martí i Pol
date: 2022-09-01 07:35:00+0200
image: miquel_marti_pol.webp
categories: [ Llibres ]
tags:
    - CAT
    - Poesia
---

<div style="text-align: center">
Ara que estic ben sol i és nit a fora<br/>
t’escric només per dir-te que les coses<br/>
no han mudat gens d’ençà que vam deixar-nos,<br/>
que els arbres moren lentament, com sempre,<br/>
i el riu segueix el curs de cada dia.<br/>
T’escric del poble estant i em creixen líquens<br/>
a les mans i em ressonen les paraules<br/>
silenci endins, entre llibres i somnis.<br/>
Estic tan sol que no goso ni moure’m!<br/>
Tot el temps em transcorre entre la nosa<br/>
de mi mateix, si em giro a mirar enrera,<br/>
i un horitzó de tu que se m’allunya.

Ara tot és solemne, tal vegada<br/>
perquè el risc és molt gran i em meravella<br/>
saber que ho jugo tot a una paraula.<br/>
Sempre hi ha un gest profund que no es mesura<br/>
ni amb les mans ni amb la veu, un gest que ens posa<br/>
tan enfront de nosaltres, que diries<br/>
que hem nascut altra volta. Jo podria<br/>
poblar aquest gran silenci de presències<br/>
i, a poc a poc, esdevenir-ne el centre;<br/>
podria dir-te coses més concretes<br/>
per convertir la solitud en sorra<br/>
i arrelar-hi potser, però aleshores<br/>
un vent de sal em malmetria els llavis<br/>
i estimo massa l’oci de parlar-te.<br/>
Vet aquí, doncs: t’escric i és nit a fora.

¿Què més podria fer per apressar-te<br/>
si el temps ja no pot res contra l’espera<br/>
de tu que m’he imposat, si no m’arriba<br/>
cap remor de la nit i estic immòbil<br/>
perquè el silenci ets tu i tinc por de perdre’t?<br/>
Cada paraula és una mà que s’obre<br/>
per rebre una altra mà. Sóc tot paraules<br/>
i em dono tot perquè l’esforç de créixer<br/>
ja no em taca la pell ni em desconcerta.

Tot això ho sé d’ençà que cada cosa<br/>
se’m fa present, insòlita i precisa,<br/>
si tanco els ulls, d’ençà que em martelleja<br/>
l’enyor com un malson i visc tothora<br/>
voltat de mi mateix. Hi ha dies &#151;creu-me&#151;<br/>
que em refuso a pensar-te. No et voldria<br/>
separar del silenci ni sotmetre’t<br/>
a la mesura del desig, i en canvi<br/>
te’m mostres tan concreta que no sembla<br/>
sinó que tinc la sang plena de vidres.

Ara t’escric, ja veus!, només per dir-te<br/>
que tot és com abans, que res no muda<br/>
profundament si no ho toquem nosaltres,<br/>
que només ens pertany aquest silenci<br/>
que compartim, i el risc de creure i créixer<br/>
com arbres isolats que uneix, a estones,<br/>
un mateix vent o una mateixa pluja.
</div>
